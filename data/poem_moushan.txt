1. 泊吴兴西观音院
[宋] 秦观
金刹负城闉，閴然美栖止。
卞山直穹窿，苕水相依倚。
霜桧郁冥冥，海棕鲜薿薿。
广除庇夏阴，飞栋明朝晷。
溪光凫鹜边，天色菰蒲里。
绪风传昼焚，璧月窥夜礼。
泄云彗层空，规荷监幽沚。
艅艎烟际下，锺磬林端起。
聱牙戏清深，嶔崟扑空紫。
所遇信悠然，此生如寄耳。
志士耻沟渎，征夫念桑梓。
揽衣轩楹间，啸歌何穷已。


2. 和孙同年卞山龙洞祷晴
[宋] 苏轼
吴兴连月雨，釜甑生鱼蛙。
往问卞山龙，曷不安厥家。
梯空上巉绝，俯视惊谽谺。
神井涌云盖，阴崖垂藓花。
交流百道泉，赴谷走群蛇。
不知落何处，隐隐如缫车。
我来叩石户，飞鼠翻白鸦。
寄语洞中龙，睡味岂不嘉。
雨师少弭节，雷师亦停挝。
积水得反壑，稻苗出泥沙。
农夫免菜色，龙亦饱豚豭。
看君拥黄紬，高卧放晚衙。

3. 望卞山怀石林翁
[宋] 韩元吉
卞山苕水共苍苍，中有先生万古堂。
早岁英名类终贾，墓年收寿到刘杨。
人琴遂欲成千载，鸡酒犹能酹一觞。
身后遗编尚尘积，丰碑谁复付中郎。

4. 桃花石枕歌赠康从事
[唐] 皎然
卞山幽石产奇璞，荆人至死采不著。何人琢枕持赠君，
片片桃花开未落。剑工见兮可为剑，玉工辨兮知非石。
至宝由来览者稀，今君独鉴应欲惜。何辞售与章天真，
幸得提携近玉人。可中弃置君不顾，天生秀色徒璘玢。
四座喧喧争目悦，巧过造化称一绝。莫言昨日因错磨，
看取从来无点缺。六月江南暑未阑，一尺花冰试枕看。
高窗正午风飒变，室中不减春天寒。主人所重重枕德，
文章外饰徒相惑。更有坚贞不易心，与君天下为士则。

5. 记事
【作者】陆龟蒙 【朝代】唐 
本作渔钓徒，心将遂疏放。
苦为饥寒累，未得恣闲畅。
去年十二月，身住霅溪上。
病里贺丰登，鸡豚聊馈饷。
巍峨卞山雪，凝冽不可向。
瘦骨倍加寒，徒为厚缯纩。
晴来露青霭，千仞缺寻丈。
卧恐玉华销，时时推枕望。
虽然营卫困，亦觉精神王。
把笔强题诗，粗言瑰怪状。
吴兴郑太守，文律颇清壮。
凤尾与鲸牙，纷披落杂唱。
缄书寄城内，搪突无以况。
料峭采莲船，纵横簸天浪。
方倾谢公酒，忽值庄生丧。
默默阻音徽，临风但惆怅。
春归迨秋末，固自婴微恙。
岁晏弗躬亲，何由免欺诳。
今来观刈获，乃在松江并。
门外两潮过，波澜光荡漾。
都缘新卜筑，是事皆草创。
尔后如有年，还应惬微尚。
天高气味爽，野迥襟怀旷。
感物动牢愁，愤时频肮脏。
平生乐篇翰，至老安敢忘。
骏骨正牵盐，玄文终覆酱。
嗟今多赤舌，见善惟蔽谤。
忖度大为防，涵容宽作量。
图书筐簏外，关眼皆賸长。
饿隶亦胜无，薄田家所仰。
稍离饥寒患，学古真可强。
圣道庶经营，世途多踉跄。
近闻天子诏，复许私酝酿。
促使舂酒材，呼儿具盆盎。
宵长拥吟褐，日晏开书幌。
我醉卿可还，陶然似元亮。

6. 弁山积雪 
清代：王中溎
难分玉柱与金庭，咏罢霓裳舞袖停。
银海波翻龙护甲，瑶台花满鹤添丁。
林栖月魄浑同白，梅压云鬟不露青。
披氅风流虽已渺，百年吨曲有余馨。

7. 弁山诗
（宋）叶梦得
山势如冠弁，相看四面同。乌程县门近，苕霅水源通。
白鹤岭盘峻，黄龙洞窍空。登临舒老眼，何用到崆峒。

8. 弁 山
（元）杨维桢
弁峰七十二，菡萏开青冥。穷探最绝顶，龙舌呀岩扃。
高源下绝壁，海眼涵明星。毒龙戏珠玉，残唾吹余腥。
胡僧洗石钵，密咒收风霆。洞庭水如蓝，溟涬连沧溟。
下观人间世，九点烟中青。




9. 题东老庵
史攻举
弁山凝翠碧横天，霅水开鉴流清泉。隐君东老志高洁，一庵结在青山边。平生倒屣爱佳客，买书不惜倾囊钱。秋负八月酒初熟，邂逅有客来翩跹。丰姿洒落眼秋碧，太白邀饮清风前。匆匆欠然二翁话相得，醉来促席相留连。不觉达旦欲辞去，笑语拍手范例崖肩。逡巡洒翰落珠玉，蔼蔼态度含云烟。更将祸福论天命，衣冠后世终荣传。嗟乎东老今已矣，长有声名伴山水。只应骖鸾跨鹤蓬莱去，犹使乡人指点庵前路。

10. 既绝湖得顺风顷刻已见弁山二首
（宋）赵蕃
五日阴霾鬭不开，步行湖觜看帆来。
只言命有穷年厄，岂料风能今日回。
自是人心分顺逆，枉于造物示嫌猜。
篷窗纵雨无深掩，要见前山翠作堆。

11. 既绝湖得顺风顷刻已见弁山二首
[宋] 赵蕃
几向诗中觅弁峰，倦游何意道兹从。
欲搜短句五七字，却值浮云千万重。
颇觉啸歌随趣得，不同应接向人慵。
连朝苦厌浮家恶，今日翻思此地容。


12. 重游弁山 其一
元代：赵孟頫 
出郭闻莺语，穿林散马蹄。涧松何郁郁，春草又萋萋。
白石那堪煮，丹厓倘可梯。平生爱高兴，只合此幽栖。

13. 与弁山道士饮
[宋] 周文璞
采茗归来日未斜，更携苦菜入仙家。
后园同坐枯桐树，仰看红桃落涧花。

14. 与吴兴薛士隆使君游弁山石林先生故居
[宋] 范成大
白苹有嘉招，苍弁得胜践。
会心不惮远，乘兴恐失便。
篮舆犯穷腊，共作忍寒面。
溟蒙云酿雪，浩荡风落雁。
松篁渐清幽，猿鹤或悲怨。
英英文章公，作舍锁葱蒨。
峰俯前荣嶢，佳木秀诸院。
穷搜发山骨，林立侍谈讌。
西岩踞熊虎，东岩峙屏案。
履綦故仿佛，盖瓦已零乱。
经营三十年，成毁一飞电。
摩挲土花碧，小立为三叹。

15. 送王安节赴武康尉
[宋] 贺铸
江左风华推第一，王氏堂堂文献出。
乌衣诸郎能少屈，尚执中司三尺律。
君方色养白头亲，吴兴水陆饶甘新。
卞山之下苕溪滨，一洗长安肥马尘。
君不见昔人负米长勤捧檄喜，敢论州县徒劳耳。

16. 公署井诗
[宋] 陈舜俞
老屋荫大井，置绠百尺修。
疏凿不知年，人其古诸侯。
源从卞山来，涓涓无时休。
旱地千里赤，渊泉独清浮。
六月如焰火，寒冽冰雪侔。
万有滨双溪，卓此名一州。
累累挈瓶人，踵门日见投。
宾至遽欲起，命酌辄复留。
岂不敌醍醐，渴疾饮以瘳。
庠序阙讲问，闇浅谁予求。
自反对井德，饮水良可羞。

17. 水龙吟·水晶宫绕千家
[宋] 晁补之
水晶宫绕千家，卞山倒影双溪里。白苹洲渚，诗成春晚，当年此地。行遍瑶台，弄英携手，月婵娟际。算多情小杜，风流未睹，空肠断、枝间子。一似君恩赐与，贺家湖、千峰凝翠。黄粱未熟，红旌已远，南柯旧事。常恐重来，夜阑相对，也疑非是。
向松陵回首，平芜尽处，在青山外。

18. 题雪霁望弁山图
宋代：钱选 
乱山积雪郁崔嵬，对景惭无倡和才。
晴日旧曾梅下饮，好怀今为竹林开。
仙人千劫能居此，俗客三生始一来。
未许扁舟落吾手，明朝相约共传杯。


19. 题雪霁望弁山图
宋代：钱选 
弁山之阳冠吴兴，峮嶙巀嶭望不平。
焕烯仙宫隐请其，众山所仰青复青。
雪花夜积山如换，乘兴行舟须放缓。
平生不识五老峰，且写吾乡一奇观。

20. 题雪霁望弁山图
宋代：钱选 
夜来天雨雪，万木同一变。
饥鸦觉余起，观览立须俨。
遥山琼成积，平田玉如碾。
老夫醒眼看，树树何其灿。

21. 题雪霁望弁山图
宋代：钱选 
倚天苍弁独崔嵬，仙阙游遨愧不才。
揽镜频嗟双鬓改，推窗三见六花开。
山中酒户冲寒去，城里行人踏雪来。
安得时晴风日好，竹林深处且衔杯。


22. 题雪霁望弁山图
宋代：钱选
子猷安道何为者，自是相忘意最真。
千载寥寥风雪夜，始知乘兴更无人。

23. 题雪霁望弁山图
宋代：钱选
一冬飞雪又将春，能报牛丰不救贫。
我亦曾闻散花手，不知天女意何勤。

24. 题雪霁望弁山图
宋代：钱选
眼前触物动成冰，冻笔频枯字不成。
独坐火炉煨酒吃，细听扑簌打窗声。

25. 题雪霁望弁山图
宋代：钱选
阶檐积雪动经旬，犹自霏霏夜向晨。
四望莫分天地色，一时遮尽海山尘。
舞风不住缘何事，见日还销亦快人。
独欠故交来叩户，洛中高卧是前身。

26. 题雪霁望弁山图
宋代：钱选 
城市我所居，遥看弁山雄。积雪最先见，皓彩照诸峰。
我今远城市，薄游留此中。忽焉岁云暮，更觉尊屡空。
开门未然烛，飞花舞回风。万木同一缟，四野变其容。
恨无登山屐，幽讨何由穷。

27. 泛舟登弁山祥应宫之绝顶望太湖窥黄龙洞过倪
[宋] 程公许
苹浪蹴帆移别浦，笋舆邀我度遥岑。
云开辰泽水银溢，风掠洞庭螺翠深。
神井千寻龙起蛰，幽岩四面石成林。
苏仙诗句倪公赋，万古清风僭嗣音。

28. 送愿上人过雪窦兼呈弁山
[宋] 释道璨
去年无准死，今年痴绝丧。
二老百世师，一去空天壤。
玉磬与天球，满耳皆新响。
堂堂万钟鼎，横列乳峰上。
愿也天台来，双眉拥青嶂。
要见乳峰人，不作行役相。
碧树明秋花，吹香上藤杖。
长松四十围，悬水一千丈。
到门相见时，为我问无恙。

29. 渔家傲·浪静西溪澄似练
[宋] 净端
浪静西溪澄似练。片帆高挂乘风便。始向波心通一线。群鱼见。当头谁敢先吞咽。闪烁锦鳞如闪电。灵光今古应无变。爱是憎非都已遣。回头转。一轮明月升苍弁。

30. 和章七出守湖州二首
[宋] 苏轼
绛阙云台总有名，应须极贵又长生。
鼎中龙虎黄金贱，松下龟蛇绿骨轻。
霅水未浑缨可濯，弁峰初见眼应明。
两卮春酒真堪羡，独占人间公外荣。

31. 赠孙莘老七绝
[宋] 苏轼
夜来雨洗碧巑岏，浪涌云屯绕郭寒。
闻有弁山何处是，为君四面意求看。

32. 水调歌头·千枝蔓仙牒
[宋] 王罙高
千枝蔓仙牒，眉宇肖苍龙。就中天赋英杰，玉磬照金钟。满袖春风和气，散在苕溪霅水，讴歌颂儿童。好个庙堂样，貂弁马头公。烛如椽，香似雾，宴蓬瀛。我家寿酒须信，不与世间同。昨夜欢传清禁，今日黄堂歌舞，千载一相逢。来岁五云里，宣劝折黄封。

33. 归雁亭
[宋] 白玉蟾
坡仙曾此缕归程，归雁因而扁此亭。
草劲风刚苕水绿，水枯雪老弁山青。
霜翎去去宾沙漠，云足翩翩影洞庭。
渠亦偶来还自去，弋人何用慕冥冥。

34. 尾犯·宝蜡夜笼花
[宋] 仇远
宝蜡夜笼花，不碍画楼，无限清景。病叶分秋，翦愁桐金井。银汉外、尘飞不到，暮云收、琉璃万顷。弁山横翠，好倩西风，送上江心镜。霓裳空楚楚，钧天旧梦难醒。最忆婵娟，□钗钿香冷。欲高跨、娇鸾归去，又还愁、乌啼酒醒。独思前事，夜永谁问相如病。


35. 子客昆山得荐严荐严长老时道人散朗开远不
[宋] 敖陶孙
平生庾公尘，可涴通州泥。
朅来海门上，日瘦气惨凄。
春风有相导，佚我以闼闺。
前身定闻法，梦作三生猊。
悟公痴钝禅，迎客忽虎溪。
招要得半席，纸帐春缯绨。
东轩养苍云，大似开昔迷。
计程南山北，托宿东院西。
绝怜维摩休，而置法喜妻。
是身於虚空，了不碍角圭。
四大师本无，客亦何所携。
颇闻弁山隅，髯松人儿啼。
山神喝连声，已受三十篦。
岂知沩山牛，未脱靶与犁。
去来同一云，未觉道理睽。
幸忽使竹归，留与老凤棲。
鉴齿恐无对，后期当噬脐。

36. 弁峰七十二
[元] 杨维桢
弁峰七十二，菡萏开青冥。
穷探最绝顶，龙舌呀岩扃。
高源下绝壁，海眼涵明星。
毒龙戏珠玉，残唾吹余腥。
胡僧洗神钵，密咒收风霆。
洞庭水如蓝，溟涬连沧溟。
下观人间世，九点烟中青。

37. 次韵王秉纯投赠三十韵
[宋] 高斯得
狂客写孤愤，危词{上难下心}群憸。
秋岩露节角，春林扫稼纤。
长铗剚横鳄，寸铁刳妖蟾。
赤子临横草，苍生捐盖苫。
无衣可自蔽，有突何由黔。
冽泉浸苞稂，白露摧苍蒹。
念此心怛怛，因之泪渐渐。
谁能坐扪舌，聊欲一夺髯。
百忧不易穷，千篇犹未餍。
生气凛不惫，死灰惊复炎。
敢云寡鹤唱，尚谷神龙潜。
拾遗爱薛孟，谪仙重王阎。
相邀共夜话，快读临风檐。
更阑堲频折，乐极酒屡拈。
国家正闲暇，上下方熙恬。
贾谊枉流恸，桓侯笑针砭。
无庸事吟讽，且复披湘缣。
缅怀四方美，遐想虞庭佥。
狂愚易构祸，讥刺徒招嫌。
舌出躬是瘁，戏言心如惔。
且当阮籍醉，莫待申屠箝。
及今不自悔，明神将汝殲。
之子七步才，时命三年淹。
江湖久放浪，虀盐应饫{上厌下心}。
端如伏槛虎，更似缘竿点，
匮藏玉有美，台馈金无兼。
我欲引自近，寒盟应重燖。
弁山蕨可茹，苕溪鲫堪黏。
诺金虽未坠，许剑已可觇。
从今但洗耳，水程报邮签。

38. 题乌程簿厅浮玉亭七首
[宋] 袁说友
道场山顶出南溪，苍弁峰头正直西。
更割东桥仪凤水，如今定不怨鸾栖。

39. 东嘉倦雨遣兴有怀浙右兄弟二十韵
[宋] 李洪
南国地卑湿，兼旬雨不停。
气昏江练白，云蔽石崖青。
倦听涔涔霤，全遮渺渺汀。
柳低齐户牖，竹密亚窗棂。
坏壁蜗成字，衡门犬守扃。
莓苔侵座榻，鸟雀聚寒厅，
欹卧淮南枕，淋漓座右铭。
向空书咄咄，搔首叹星星。
乳燕穿帘入，子规和恨听。
消忧须酒圣，破睡问茶经。
异俗徒鸡卜，乡书赖鹊灵。
蒪羹怀笠泽，鹤唳忆华亭。
旅梦惊蝴蝶，原情念鹡鸰。
弹冠即台阁，通籍在朝廷。
徼福成虚诞，忘机契杳冥。
蛙喧私鼓吹，蚊斗幻雷霆。
药裹开空笼，山泉汲小瓶。
研蜍临古蠒，香篆读黄庭。
林屋连苍弁，松恨长茯苓。
江湖长在眼，何日遂在眼，
何日遂扬舲。

40. 贾节庵冒夏暑越修涂过我苕霅情谊甚厚令闻古
[宋] 牟巘五
君留剑水浔，我卧弁峰下。
十书九不到，思君无日夜。

41. 挽新安恭荣王诗
[宋] 虞俦
弁峰茹水挽将归，北第南园自一时。
过眼浮名真是梦，回头乐事总成悲。
荆兰膝下同黄壤，鸿雁行中失白眉。
曾是汝阳门下客，凄凉空咏八哀诗。

42. 送周仲章都官通判湖州
[宋] 梅尧臣
溪水日霅霅，弁峰日峨峨。
中有水精宫，此名其谓何。
湖水传玉娘，扬光逆常娥。
昔人美清夜，高楼发微歌。
风流百年余，所历才彦多。
我当居其下，醉舞或傞傞。
君行贰郡事，结骑黄金珂。
容仪苦白皙，度桥鸣橐驼。
士女夹道看，秋风吹縠罗。
言是公侯家，大体侬弗过。
问侬底未辨，撑船入芰荷。
应莫劝蚕织，生计非杼梭。
