浣溪沙
[宋] 向子諲
乐在烟波钓是闲。草堂松桂已胜攀。梢梢新月几回弯。一碧太湖三万顷，屹然相对洞庭山。况风浪起且须还。

水调歌头·舣棹太湖岸
[宋] 张孝祥
舣棹太湖岸，天与水相连。垂虹亭上，五年不到故依然。洗我征尘三斗，快揖商飚千里，鸥鹭亦翩翩。身在水晶阙，真作驭风仙。
望中秋，无五日，月还圆。倚栏清啸孤发，惊起壑龙眠。欲酹鸱夷西子，未办当年功业，空击五湖船。不用知余事，莼鲈正芳鲜。

偈颂一百零二首
[宋] 释绍昙
西风簇浪花，太湖连底冻。冷照玉奁清，一片无瑕缝。
面目分明，眼睛定动。不墯虚凝裂万差，漆桶漆桶。

湖州歌九十八首 其十
[宋] 汪元量
太湖风卷浪头高，锦柁摇摇坐不牢。
靠著篷窗垂两目，船头船尾烂弓刀。
山居杂诗九十首
[宋] 曹勋
英石多斧凿，司石殊怯脆。拳然太湖出，始有岩壑意。
弹窝数峰绿，欲与仇池对。永念灵壁巧，嵌空劳梦寐。

点绛唇·莫倚高楼
[元] 邵亨贞
莫倚高楼，太湖西畔青山近。雁边云暝。目力随天尽。落日平芜，点点余烽烬。西风紧。乱沙成阵。双蓬鬓。

江城子·春来江上打头风
[宋] 李纲
春来江上打头风。吼层空。卷飞蓬。多少云涛，雪浪暮江中。早是客情多感慨，烟漠漠，雨濛濛。梁溪只在太湖东。长儿童。学庞翁。谁信家书，三月不曾通。见说浙河金鼓震，何日到，羡归鸿。

浪淘沙·歌阕斗清新
[宋] 葛胜仲
歌阕斗清新。檀板初匀。画堂新筑太湖滨。好是黄花开应候，聊宴亲宾。上客即逢辰。况是青春。上林开宴锡尧尊。今夜素娥真解事，偏向人明。


偈颂一百二十三首
[宋] 释祖钦
年来年去，去来不动乾坤。岁旧岁新，新旧一般时节。
苍卞山风骨自露，太湖水彻底无波。冷冷落落，哆哆和和。
门外雪消春水滑，庭前玉立桂婆娑。

偈颂一百二十三首
[宋] 释崇岳
一人打毡拍板，一人吹无孔笛。梵音清雅，令人乐闻。
且道是什么曲调，洞庭山脚太湖心。

夏日田园杂兴
[宋] 范成大
中秋全景属潜夫，棹入空明看太湖。
身外水天银一色，城中有此月明无。

缥缈峰
[宋] 范成大
满载清闲一棹孤，长风相送入仙都。
莫愁怀抱无消豁，缥缈峰头望太湖。

烟江叠嶂
[宋] 范成大
太湖嵌根藏洞宫，槎牙石生奫沦中。波涛投隙漱且囓，岁久缺罅深重重。
水空发声夜镗鈶，中有晴江烟嶂叠。谁欤断取来何时？山客自言藏奕叶。
江上愁心惟画图，苏仙作诗画不如。当年此石若并世，雪浪仇池何足书？
我无俊语对巨丽，欲定等差谁与议？直须具眼老香山，来为平章作新记。

过松江
[宋] 范成大
长虹斗起蛟龙穴，朱碧栏干夜明灭。太湖三万六千顷，多少清风与明月？
青鷁惊飞白鹭闲，丹枫未老黄芦折。谁将横笛叫苍烟，无限惊波翻白雪。
洞庭林屋旧游处，玉柱金庭路巉绝。水仙逢迎掺修袂，问我归计何当决？
去年匹马兀春寒，今此孤篷窘秋热。人生意气得失间，轻重剑头吹一吷。
莫将尘土涴朱颜，郤待丹砂回白发。

偈颂一百二十三首
[宋] 释普度
昨夜毗岚撼山岳，七十二峰俱倒卓。
太湖万顷涓滴无，黄叶乱飘星斗落。

水调歌头·潇洒太湖岸
[宋] 苏舜钦
潇洒太湖岸，淡伫洞庭山。鱼龙隐处，烟雾深锁渺弥间。方念陶朱张翰，忽有扁舟急桨，撇浪载鲈还。落日暴风雨，归路绕汀湾。丈夫志，当景盛，耻疏闲。壮年何事憔悴，华发改朱颜。拟借寒潭垂钓，又恐鸥鸟相猜，不肯傍青纶。刺棹穿芦荻，无语看波澜。

南乡子·天外雨初收
[宋] 蔡伸
天外雨初收。风紧云轻已变秋。邂逅故人同一笑，迟留。聚散人生宜自谋。去路指南州。万顷云涛一叶舟。莫话太湖波浪险，归休。人在溪边正倚楼。

水龙吟·渺然震泽东来
[宋] 毛并
渺然震泽东来，太湖望极平无际。三吴风月，一江烟浪，古今绝致。羽化蓬莱，胸吞云梦，不妨如此。看垂虹千丈，斜阳万顷，尽倒影、青奁里。
追想扁舟去后，对汀洲、白萍风起。只今谁会，水光山色，依然西子。安得超然，相从物外，此生终矣。念素心空在，徂年易失，泪如铅水。

水调歌头·倚棹太湖畔
[宋] 崔敦礼
倚棹太湖畔，踏月上垂虹。银涛万顷无际，渺渺欲浮空。为问瀛洲何在，我欲骑鲸归去，挥手谢尘笼。未得世缘了，佳处且从容。饮湖光，披晓月，抹春风。平生豪气安用，江海兴无穷。身在冰壶千里，独倚朱栏一啸，惊起睡中龙。此乐岂多得，归去莫匆匆。

水调歌头·再拜识英度
[宋] 卢炳
再拜识英度，喜气觉飞浮。神清骨秀，元是蓬莱谪仙流。盖去冲摩霄汉。刚向平分风月，半剌岭南州。素蕴未施展，阔步尚淹留。
从此去，朝帝阙，侍宸旒。论思献替、要须直与古人侔。好是羽仪朝著，勒就鼎彝勋业，却伴赤松游。曳杖太湖曲，笑傲八千秋。

唐多令·风露小瀛洲
[宋] 刘辰翁
风露小瀛洲。斜河倒海流。人间尘、不到琼楼。错向五陵陵上望，几回月、几回秋。落日太湖头。垂虹今是不。醉尊前、往往成愁。便有扁舟西子在，无汗漫、与君游。

已亥杂诗 238
[清] 龚自珍
拟策孤筇避冶游，上方一塔俯清秋。
太湖夜照山灵影，顽福甘心让虎丘。

已亥杂诗 140
[清] 龚自珍
太湖七十溇为墟，三泖圆斜各有初。
耻与蛟龙竟升斗，一编聊献郏侨书。

水调歌头·万倾太湖上
[宋] 尹洙
万倾太湖上，朝暮浸寒光。吴王去後，台榭千古锁悲凉。谁信蓬山仙子，天与经纶才器，等闲厌名缰。敛翼下霄汉，雅意在沧浪。晚秋里，烟寂静，雨微凉。危亭好景，佳树修竹绕回塘。不用移舟酌酒，自有青山渌水，掩映似潇湘。莫问平生意，别有好思量。

登翅头山题俨公石壁
[唐] 包融
晨登翅头山，山曛黄雾起。却瞻迷向背，直下失城市。
暾日衔东郊，朝光生邑里。扫除诸烟氛，照出众楼雉。
青为洞庭山，白是太湖水。苍茫远郊树，倏忽不相似。
万象以区别，森然共盈几。坐令开心胸，渐觉落尘滓。
北岩千余仞，结庐谁家子？愿陪中峰游，朝暮白云里。

杂曲歌辞·古别离
[唐] 僧皎然
太湖三山口，吴王在时道。寂寞千载心，无人见春草。
谁堪缄怨者，持此伤怀抱。孤舟畏狂风，一点宿烟岛。
望所思兮若何，月荡漾兮空波。云离离兮北断，
雁眇眇兮南多。身去兮天畔，心折兮湖岸。
春山胡为兮塞路，使我归梦兮撩乱。

池上作　西溪、南潭皆池中胜处也。
[唐] 白居易
西溪风生竹森森，南潭萍开水沉沉。丛翠万竿湘岸色，空碧一泊松江心。
浦派萦回误远近，桥岛向背迷窥临。澄澜方丈若万顷，倒影咫尺如千寻。
泛然独游邈然坐，坐念行心思古今。菟裘不闻有泉沼，西河亦恐无云林。
岂如白翁退老地，树高竹密池塘深。华亭双鹤白矫矫，太湖四石青岑岑。
眼前尽日更无客，膝上此时唯有琴。洛阳冠盖自相索，谁肯来此同抽簪？

奉和思黯相公以李苏州所寄太湖石奇状绝伦因
[唐] 白居易
错落复崔嵬，苍然玉一堆。峰骈仙掌出，罅坼剑门开。
峭顶高危矣，盘根下壮哉。精神欺竹树，气色压亭台。
隐起磷磷状，凝成瑟瑟胚。廉棱露锋刃，清越扣琼瑰。
岌嶪形将动，巍峨势欲摧。奇应潜鬼怪，灵合蓄云雷。
黛润沾新雨，斑明点古苔。未曾栖鸟雀，不肯染尘埃。
尖削琅玕笋，洼剜玛瑙罍。海神移碣石，画障簇天台。
在世为尤物，如人负逸才。渡江一苇载，入洛五丁推。
出处虽无意，升沉亦有媒。拔从水府底，置向相庭隈。
对称吟诗句，看宜把酒杯。终随金砺用，不学玉山颓。
疏傅心偏爱，园公眼屡回。共嗟无此分，虚管太湖来。

宿灵岩寺上院
[唐] 白居易
高高白月上青林，客去僧归独夜深。荤血屏除唯对酒，歌钟放散只留琴。
更无俗物当人眼，但有泉声洗我心。最爱晓亭东望好，太湖烟水绿沉沉。

夜泛阳坞入明月湾即事寄崔湖州
[唐] 白居易
湖山处处好淹留，最爱东湾北坞头。掩映橘林千点火，泓澄潭水一盆油。
龙头画舸衔明月，鹊脚红旗蘸碧流。为报茶山崔太守，与君各是一家游。

游洞庭湖湘
[唐] 张说
缅邈洞庭岫，葱蒙水雾色。宛在太湖中，可望不可即。
剖竹守穷渚，开门对奇域。城池自絷笼，缨绶为徽纆。
靡日不思往，经时始愿克。飞棹越溟波，维舟恣攀陟。
窈窕入云步，崎岖倚松息。岩坛有鹤过，壁字无人识。
滴石香乳溜，垂崖灵草植。玩幽轻雾阻，讨异忘曛逼。
寒沙际水平，霜树笼烟直。空宫闻莫睹，地道窥难测。
此处学金丹，何人生羽翼。谁传九光要，几拜三仙职。
紫气徒想像，清潭长眇默。霓裳若有来，觏我云峰侧。

送苏伯达之官西安七首
[宋] 李廌
寄语松陵与太湖，烟波风月尔何如。
故时景物应如昔，复有当年张翰无。

湖州行
[清] 魏耕
君不见湖州直在太湖东，香枫成林橘青葱。山川迢迢丽村渚，秋城淡淡遮苍穹。
亭皋百里少荒土，风俗清朴勤桑农。充肠非独多薯蓣，宴客兼有锦鲤红。
白屋朱邸亘原野，黔首击壤歌年丰。今岁野夫四十一，追忆往日真如梦。
腐儒营斗粟，闾阎挽长弓。盗贼如麻乱捉人，流血谁辨西与东？
又闻大户贪官爵，贿赂渐欲到三公。豪仆强奴塞路隅，猰貐豺狼日纵横。
皇天无眼见不及，细民愁困何时终？安得圣人调玉烛，再似隆庆万历中。
天下蚩蚩安衽席，万国来朝大明宫。

鲁直以诗馈双井茶次韵为谢
[宋] 苏轼
江夏无双种奇茗，汝阴六一夸新书。磨成不敢付僮仆，自看汤雪生玑珠。
列仙之儒瘠不腴，只有病渴同相如。明年我欲东南去，画舫何妨宿太湖。
?《归田录》草茶以双井为第一。画舫宿太湖，比渚贡茶故事。

太湖诗·初入太湖
[唐] 皮日休
闻有太湖名，十年未曾识。今朝得游泛，大笑称平昔。
一舍行胥塘，尽日到震泽。三万六千顷，千顷颇黎色。
连空淡无颣，照野平绝隙。好放青翰舟，堪弄白玉笛。
疏岑七十二，山雙山雙露矛戟。悠然啸傲去，天上摇画艗。
西风乍猎猎，惊波罨涵碧。倏忽雷阵吼，须臾玉崖坼。
树动为蜃尾，山浮似鳌脊。落照射鸿溶，清辉荡抛扌雹。
云轻似可染，霞烂如堪摘。渐暝无处泊，挽帆从所适。
枕下闻澎湃，肌上生瘮□。讨异足邅回，寻幽多阻隔。
愿风与良便，吹入神仙宅。甘将一蕴书，永事嵩山伯。

新秋即事三首
[唐] 皮日休
痴号多于顾恺之，更无馀事可从知。酒坊吏到常先见，
鹤料符来每探支。凉后每谋清月社，晚来专赴白莲期。
共君无事堪相贺，又到金齑玉鲙时。
堪笑高阳病酒徒，幅巾潇洒在东吴。秋期净扫云根瘦，
山信回缄乳管粗。白月半窗抄朮序，清泉一器授芝图。
乞求待得西风起，尽挽烟帆入太湖。
露槿风杉满曲除，高秋无事似云庐。醉多已任家人厌，
病久还甘吏道疏。青桂巾箱时寄药，白纶卧具半抛书。
君卿唇舌非吾事，且向江南问鳆鱼。

五贶诗·乌龙养和
[唐] 皮日休
寿木拳数尺，天生形状幽。把疑伤虺节，用恐破蛇瘤。
置合月观内，买须云肆头。料君携去处，烟雨太湖舟。

太湖诗·石板（在石公山前）
[唐] 皮日休
翠石数百步，如板漂不流。空疑水妃意，浮出青玉洲。
中若莹龙剑，外唯叠蛇矛。狂波忽然死，浩气清且浮。
似将翠黛色，抹破太湖秋。安得三五夕，携酒棹扁舟。
召取月夫人，啸歌于上头。又恐霄景阔，虚皇拜仙侯。
欲建九锡碑，当立十二楼。琼文忽然下，石板谁能留？
此事少知者，唯应波上鸥。

褚家林亭
[唐] 皮日休
广亭遥对旧娃宫，竹岛萝溪委曲通。茂苑楼台低槛外，
太湖鱼鸟彻池中。萧疏桂影移茶具，狼藉蘋花上钓筒。
争得共君来此住，便披鹤氅对清风。

赠孙莘老七绝
[宋] 苏轼
天目山前绿浸裙，碧澜堂上看衔舻。
作堤捍水非吾事，闲送苕溪入太湖。

系乐府十二首·思太古
[唐] 元结
东南三千里，沅湘为太湖。湖上山谷深，有人多似愚。
婴孩寄树颠，就水捕鷠鲈。所欢同鸟兽，身意复何拘。
吾行遍九州，此风皆已无。吁嗟圣贤教，不觉久踌蹰。

素梅 五五
[元] 王冕
马迹山前大树梅，千花万花如雪开。
满载扬州秋露白，玉箫吹过太湖来。

题画二首
[明] 唐寅
太湖西岸景萧疏，竹外山旋碧玉螺。
明月一天风满地，爽人秋意不须多。

垂虹别意图
[明] 唐寅
垂虹不是坝陵桥，送客能来路亦遥。西望太湖山阁月，东连沦海地通潮。
酒波汨汨翻荷叶，别思茫茫在柳条。更欲传杯迟判袂，月明倚柱唤吹箫。

奉和白太守拣橘
[唐] 张彤
凌霜远涉太湖深，双卷朱旗望橘林。树树笼烟疑带火，
山山照日似悬金。行看采掇方盈手，暗觉馨香已满襟。
拣选封题皆尽力，无人不感近臣心。

石门韦明府为致东阳潭石鲫鲙
[唐] 李群玉
锦鳞衔饵出清涟，暖日江亭动鲙筵。叠雪乱飞消箸底，
散丝繁洒拂刀前。太湖浪说朱衣鲋，汉浦休夸缩项鳊。
隽味品流知第一，更劳霜橘助芳鲜。

过松江寄务观五首
[宋] 韩元吉
风流白如屋，垂虹烟霭间。清心太湖水，满眼洞庭山。
放鹤迎人舞，飞鸥伴我閒。是中有佳句，诗思未容悭。

故运使直阁少聊刘公挽词
[宋] 韩元吉
清时得路每投閒，垂上甘泉玉笋班。借箸几看趋魏阙，请缨常欲度天山。
放怀侠气千夫上，抵掌高谈一梦间。使节尘生人共惜，朔风吹泪太湖湾。

纪行杂诗
[宋] 李洪
高桅一一上滩船，流汗頳肩尽日牵。
笑忆太湖波上宿，云涛无际欲粘天。

忆雪歌
[宋] 李洪
前年吴兴雪三尺，街头十日无行迹。南山千峰蟠玉虬，太湖万顷鎔银色。
腐儒冻死但长哦，男呻女吟空四壁。去年强邻窥淮淝，铁马成群来塞北，
将军授钺横雕戈，雪满弓韬对勍敌。捷书夜到甘泉宫，玉靶角弓自天锡。
已观积甲熊耳齐，坐觉洗兵天河窄。今年腊尽寓东瓯，地接炎方少三白。
梅梢柳眼漏泄春，笋茁兰芽遽堪摘。冬深未省见冰霜，挟纩无旗了况狐腋。
朝来北风吹石裂，海气岚烟乱山碧。遐想瑞叶舞层霄，剪裁不费造化力。
丰年一饱戴君恩，比屋千家消疠疫。长江远近要舒发，深恐阳骄无宿麦。
徒披鹤氅怀兔园，速成遣祥霙慰北客。

吴江三高祠·范蠡
[宋] 叶茵
越敢吞吴皆范子，后来庙食太湖滨。
邦人岂是忘仇怨，要勉吴臣似越臣。

送处士归州，因寄林山人
[唐] 刘长卿
陵阳不可见，独往复如何。旧邑云山里，扁舟来去过。
鸟声春谷静，草色太湖多。傥宿荆溪夜，相思渔者歌。

和牛相公南溪醉歌见寄
[唐] 刘禹锡
脱屣将相守冲谦，唯于山水独不廉。枕伊背洛得胜地，
鸣皋少室来轩檐。相形面势默指画，言下变化随顾瞻。
清池曲榭人所致，野趣幽芳天与添。有时转入潭岛间，
珍木如幄藤为帘。忽然便有江湖思，沙砾平浅草纤纤。
怪石钓出太湖底，珠树移自天台尖。崇兰迎风绿泛艳，
坼莲含露红襜。ā修廊架空远岫入，弱柳覆槛流波沾。
渚蒲抽芽剑脊动，岸荻迸笋锥头铦。携觞命侣极永日。
此会虽数心无厌。人皆置庄身不到，富贵难与逍遥兼。
唯公出处得自在，决就放旷辞炎炎。座宾尽欢恣谈谑，
愧我掉头还奋髯。能令商於多病客，亦觉自适非沉潜。

入涌泉道中
[宋] 程师孟
小航时过越溪头，当日吴宫事可求。
西子冶容来作饵，伍员忠愤反为雠。
虽无别馆虹蜺带，但有荒台麋鹿游。
高望太湖千万顷，夕阳依旧水东流。

望雨
[宋] 杨万里
云兴惠山顶，雨放太湖脚。初愁望中远，忽在头上落。
白羽障乌巾，衣袖已沾渥。归来看檐溜，如泻万仞岳。
霆裂大瑶瓮，电萦湿银索。须臾水平阶，花坞失半角。
定知秧畴满，想见田父乐。向来春夏交，旱气亦太虐。
山川已遍走，云物竟索寞。双鬓愁得白，两膝拜将剥。早知有今雨，老怀枉作恶。

泊船百花洲登姑苏台二首
[宋] 杨万里
二月尽头三月初，系船杨柳拂菰蒲。
姑苏台上斜阳里，眼度灵岩到太湖。

过平望三首
[宋] 杨万里
小麦田田种，垂杨岸岸栽。风从平望住，雨傍下塘来。
乱港交穿市，高桥过得桅。谁言破书箧，檐取太湖回。

月夜阻风，泊舟太湖石塘南头四首
[宋] 杨万里
到得松江每不欣，何曾晴快遇清真。此行作意追胜境，入夜阻风还闷人。
万里青天一轮月，三更雪浪太湖春。若教白日来经此，不见新熔万顷银。

舟泊吴江三首
[宋] 杨万里
东是吴江西太湖，长桥横截万寻余。
江妃舞倦凌波袜，玉带围腰揽镜初。

回望惠山
[宋] 杨万里
惠山分明龙样活，玉脊琼腰百千折。鍚泉泉上吐一珠，簸弄太湖波底月。
苍石为角松为须，须里黄金古佛庐。请君更向潘葑看，龙尾缴到珠南畔。

送王季德提刑宝文少卿
[宋] 杨万里
宝储依旧接英游，璗节何曾远藻旒。卿月使星银汉晓，绣衣彩服太湖秋。
豺当道上狐何问，鹰击霜前免已愁。火急平友供一笑，紫荷玉笋待君侯。

谢湖州太守王成之给事送百花春糟蟹
[宋] 杨万里
乌衣巷里批敕手，整顿乾坤渠尽有。天风吹入水精宫，一夜阳和遍花柳。
爱杀苕溪波底云，揉云酿出蒲萄春。更挼百花作香尘，小槽溅破真珠痕。
一杯吸尽太湖月，郡斋忽念山中客。远浇白首草玄人，伯雅仲雅俱清绝。
一不不肯遣长须，却遣郭索持尺书。二执戈者争走趍，登彼糟丘劝腹腴。
可怜郭索与陆諝，不傍贵人热门户。却访诚斋老病翁，多谢苕溪贤地主。

过上湖
[宋] 杨万里
上湖名是实全非，只合松江鴈骛池。
若与五湖通谱系，澹台湖弟太湖儿。

石版歌
[唐] 李咸用
云根劈裂雷斧痕，龙泉切璞青皮皴。直方挺质贞且真，
当庭卓立凝顽神。春雨流膏成立文，主人性静看长新。
明月夜来回短影，何如照冷太湖滨。

题平江府灵岩寺
[宋] 白玉蟾
万松挟岭壮招提，上有琴台与墨池。佛殿尚存今智积，姓宫曾馆古西馆。
太湖远水如奁镜，木渎平田似局棋。策杖访回无际塔，日晡聊看草书碑。

小雪前三日锺冠之约余侍老人行山舟发后洪入
[宋] 洪咨夔
苕霅趍太湖，地少天宇宽。高低宝楼阁，盛之水晶盘。
中有读书庐，八窗頫晴澜。衡弁俨相望，不受湖光吞。
彼美金玉人，伊吾斗阑干。骑鲸渺何许，衰柳风露寒。

次杨沪南以前区字韵送行
[宋] 洪咨夔
万里来鸿未有书，社前归燕与人俱。涨痕落后杭巫峡，风力高时略太湖。
深愧平生嗟靖节，一匡天下望夷吾。延英入定中兴业，早震天声到鬼区。

呈陈崇青求娱亲堂三大字
[宋] 王灼
自挂衣冠神武门，依然恋阙赤心存。清高寄兴太湖石，盘礴行吟独乐园。
胜日过从无杂客，清宵侍坐有来孙。风神筋力新逾健，山色长青对寿樽。

李仲高石君堂
[宋] 王灼
三吴黑风吹地拆，太湖浪高一千尺，龟鼋两山压湖心，岁岁飞涛恣冲射。
山骨虽坚亦破碎。穴穿根断瑰奇出。古来石品称上首，罗浮天竺乃其乙。
见镌镵跡。月暗烟昏鬼神怒，沙平草短狻猊掷。或云王孟窃据时，
曾是宣华苑中物。奸雄败灭化为土，独此顽然苍玉立。流落几家到李氏，
命名以君相主客。为君榜堂诧乡人，爱赏不啻连城璧。金珰中官来奉使，
一时气焰手可炙。利诱胁拟夺去，仲高誓死君之侧。先世所宝吾敢坠。
贵人缩首三叹息。会昌丞相乃远祖，嗜好夙有烟霞癖。平泉山居付梦想，
石中刻字空照日。朱崖精爽虽可畏，洛阳群盗旋充斥。故知幽胜岂易保，
天公似向人间惜。政须洒扫堂上下，置酒招我无难色。酒阑气壮拂衣起，
摩挲石君话畴昔。

和答弟志和渔父歌
[唐] 张松龄
乐是风波钓是闲，草堂松径已胜攀。太湖水，洞庭山，
狂风浪起且须还。

寄题徐都官新居假山
[宋] 梅尧臣
太湖万穴古山骨，共结峰岚势不孤。苔径三层平木末，河流一道接墙隅。
已知谷口多花药，只欠林间落狖鼯。谁侍巾鞋此游乐，里中遗老肯相呼。

姑苏杂咏 洞庭山
[明] 高启
朝登西岩望太湖，青天在水飞云孤。洞庭缥缈两峰出，正似碧海浮方壶。
尝闻此山古灵壤，蛇虎绝迹欢樵夫。涛声半夜恐魂梦，石气五月寒肌肤。
居人仿佛武陵客，户种橘柚收为租。高风欲起沙鸟避，明月未出霜猿呼。
中有林屋仙所都，银房石室开金铺。罗浮峨眉互通达，别有路往非人途。
天后每降龙垂胡，神钲忽响惊栖鼯。自悬日月照洞内，古木阴蔽空朝晡。
风吹白芝晚易老，云带紫泉秋不枯。灵威丈人亦仙徒，深入探得函中符。
玄衣使者不暇惜，欲使出拯苍生苏。后来好事多继往，石壁篆刻犹堪摹。
千年玉鼠化蝙蝠，下扑炬火如飞乌。玄关拒闭谁复到，似怪衣上腥尘污。
勿言神仙事恍惚，灵迹具在良非诬。我生扰扰胡为乎，坐见白发生头颅。
久欲寻真未能去，局束世故缘妻孥。何当临湖借渔艇，拍浪径渡先双凫。
独攀幽险不用扶，身佩五岳真形图。夜登天坛扫落叶，自取薪水供丹垆。
此身愿作仙家奴，不知仙人肯许无？狂语醉发应卢胡。

姑苏杂咏 涵空阁（在灵岩寺）
[明] 高启
衮衮波涛漠漠天，曲阑高栋此山颠。置身直在浮云上，纵目长过去鸟前。
数杵秋声荒苑树，一帆暝色太湖船。老僧不识兴亡恨，只向游人说往年。

姑苏杂咏 偃松行（在天平山西，旧文正书院
[明] 高启
龙门西冈魏公祠，祠前有松多古枝。长身蜿蜒横数亩，巨石作枕相撑持。
春泥半封朽死骨，冻藓全聚皴生皮。无心昂耸上霄汉，偃仰独向荒山垂。
蛰雷振岳撼不动，一载一梦醒何迟。政如卧龙未起日，深意有待风云期。
太湖月出照夜魄，天峰雪积埋寒姿。涛声时吼若鼾息，野老惊起山僧疑。
左仰右屈各异态，天自出巧非人为。画师安能把笔写，稚子岂敢操斤窥。
杜陵枯楠已憔悴，蜀相老柏非瑰奇。何如此树怪且寿，呵卫定想烦灵祇。
不知已阅几人代，游客过尽今存谁。明堂屡兴不见取，得全正爱同支离。
我尝来观忍遽反，醉坐其上高吟诗。葛陂筇竹亦腾化，神物终去可久羁。
何当一叱使飞起，载我万里游天池。他年还访旧城郭，正是白鹤归来时。

夏日因怀阳羡旧游寄裴书记
[唐] 喻凫
落日太湖西，波涵万象低。藕花熏浦溆，菱蔓匿凫鹥。
树及长桥尽，滩回七里迷。还应坐筹暇，时一梦荆溪。

秋日彭蠡湖中观庐山
[唐] 吴筠
泛舟太湖上，回瞰兹山隈。万顷沧波中，千峰郁崔嵬。
凉烟发炉峤，秋日明帝台。绝巅凌大漠，悬流泻昭回。
穹崇石梁引，岈豁天门开。飞鸟屡隐见，白云时往来。
超然契清赏，目醉心悠哉。董氏出六合，王君升九垓。
谁言旷遐祀，庶可相追陪。从此永栖托，拂衣谢浮埃。

除夜寄罗评事同年
[宋] 王禹偁
郡僚方贺正，独宿太湖棱。阶下羞为吏，船中祗载僧。
折梅和薄雪，煮茗对孤灯。应笑排衙早，寒靴踏晓冰。

除夜寄罗评事同年三首
[宋] 王禹偁
岁暮洞庭山，知君思浩然。年侵晓色尽，人枕夜涛眠。
移棹灯摇浪，开窗雪满天。无因一乘兴，同醉太湖船。

苏台竹枝曲
[元] 薛兰英
翡翠双飞不待呼，鸳鸯并宿几曾孤。
生憎宝带桥头水，半入吴江半太湖。

题长安薛员外水阁
[唐] 姚合
亭亭新阁成，风景益鲜明。石尽太湖色，水多湘渚声。
翠筠和粉长，零露逐荷倾。时倚高窗望，幽寻小径行。
林疏看鸟语，池近识鱼情。政暇招闲客，唯将酒送迎。

太湖一首和姚子张
[宋] 陈舜俞
太湖可渔山可樵，渔樵隐者非一朝。醉拍溟渤摩穹霄，歌咏周孔追松乔。
故矶人归今寂寥，秋空浪稳兰为桡。何为不去走市朝，况无一策陈虞尧。
嗟哉生事垂箪瓢，母齿豁豁群儿龆。啼寒悲饥如鸱鸮，古人以此尝折腰。
敢不欢喜禄下僚，沧浪有景直不辽。西风起时心摇摇，异日掉臂君可招。

步雪过长桥
[宋] 方回
太湖三万八千顷，物色分明为我饶。风急落帆临古塔，雪深首屐渡长桥。
一蓑灭没渔家乐，数字欹斜雁路遥。小立忍寒不能去，百年壮观尽今朝。

晚望浒墅
[宋] 方回
太湖晚山雨，白鸟去冥冥。古冢多无后，荒祠或有灵。
异峰搀石骨，远树耸人形。兵革已苏息，废田蒲稗青。

太湖观雪
[宋] 方回
平生不信有升天，今日临风似欲仙。海内百年诗客眼，雪中一叶太湖船。
绵绵草树渔汀远，续续茅茨野屋偏。定是丹青不能画，一浇殊欠酒如泉。

太湖吟
[宋] 葛绍体
只饮太湖水，不脍松江鲈。鲈杂鱼虾腥，水涵天地初。
千里开镜奁，一色包冰壶。日月递吐吞，蛟龙相蛰舒。
上接河汉高，下连溟渤虚。中有洞庭山，云气相萦纡。
我来风雪天，修绠汲自如。一饮尘涴清，再饮浇诗书。
三饮毛发寒，胸次包寰区。大禹果至神，仿佛来前除。
万古不尽流，禹功常与俱。

夜步垂虹
[宋] 葛绍体
酒市渔村傍太湖，卧虹横跨接东吴。
风云惊趁鱼龙夜，月色天光半有无。

和二十二弟二首
[宋] 晃冲之
静处偷看肘后书，幽栖古有此人无。
绿蓑青蒻非吾事，白浪狂风满太湖。

舟泊太湖
[宋] 李颙
旋经义兴境，顿棹石兰渚。震泽为何在，今惟太湖浦。
圆经萦五百，盼目盼无睹。高天淼著岸。长津杂如缕。
窈窕寻湾碕，迢递望峦屿。惊飙扬飞湍，浮霄漾悬岨。
轻禽翔云汉，游鳞憩中浒。暗霭天时阴，嶢岧舟航舞。
冯河安可狥，静观戒行旅。

楼
[宋] 潘牥
突兀楼居倚碧空，松江西畔太湖中。
天垂十二阑干角，月满三千世界中。

泊吴江寄僧
[宋] 孙大雅
松陵桥畔太湖前，斜日青枫系客船。引颈数看花鸭乱，含情深愧白鸥贤。
千镫庾岭传无尽，一宿曹溪觉有缘。稍待月明风细细，卧吹箫管学坡仙。

湖州
[宋] 戴表元
山从天目成群出，水傍太湖分港流。
行遍江南清丽地，人生只合住湖州。

送昱师赴请姑苏
[宋] 林逋
同功阖闾人，衣囊覆氎巾。新烟赤岩暝，融雪太湖春。
钟远移斋候，香迟上定身。当知举如意，宝地雨花频。

题米元晖万里长江图
[宋] 钱闻诗
太湖水入霅溪寒，叠嶂连山几万般。
此景古今无尽藏，总归懒拙一毫端。

寄湖口刘少魏主簿求皂湖石
[宋] 喻良能
平生爱石似奇章，老矣一拳犹未致。夜来梦绕太湖侧，万玉嶙峋清有味。
梦回身复落红尘，闻道皂湖山可人。幸致一峰为我寿，为君作诗传不朽。

吴江
[宋] 张先
春后银鱼霜后鲈，远人曾到合思吴。欲图江色不上笔，静觅鸟声深在薦。
落日未昏闻市散，青天都净见山孤。桥南水涨虹垂影，清夜澄光照太湖。

泊垂虹桥口占
[元] 顾瑛
三江之水太湖东，激浪轻舟疾若风。
白鸟群飞烟树末，青山都在雪花中。

七月十五夜醉卧三贤阁梦玉山隐君会稽外史与
[明] 琦元璞
中语以记神交云耳龙门与天通，鸟道当绝壁。
青天挂石镜，倒影太湖碧。飞亭压清湍，幽谷时游观。
千崖古雪积，六月松风寒。仙人挥玉麈，扣门避秋暑。
不意麋鹿群，忽识鸾凤侣。脱巾长松阴，展席风满林。
青苔委玉珮，白石鸣素琴。凄清草树色，照映璚瑶质。
山灵献神异，鹿女将花入。斑棘促诗成，玉手飞金罂。
岩花与涧草，鲜新□才情。会稽足风流，支遁非谑浪。
因逢许询辈，气宇稍跌宕。浮生百年期，绿发易成丝。
生当圣明世，不乐复奚为。古人皆黄土，感慨心欲折。
何如杯中物，醉倒石上月。月出山雾开，天香下空来。
酒罢上马去，木末清猿哀。

新得小石呈景仁
[宋] 韩维
泥沙洗尽太湖波，状有嵌崆势亦峨。
可笑尚平游五岳，不如坐视一拳多。

送赵嗣勋
[宋] 翁卷
休思孤屿峰，且往看吴中。一片太湖色，远涵秋气空。
藕塘南北棹，芦港去来鸿。入幕多僚属，惟君事不同。

吴江太湖龙王殿
[宋] 郑起
吾谒龙王殿，龙王在何许。太湖三万顷，水族龙为主。
离离明月宫，渺渺寒烟渚。天下有旱蝗，吾亦能行雨。

太湖
[宋] 周文璞
太湖我污池，茂苑我林莽。橘柚我堆盘，鲈鱼我登俎。
区区为苹花，移去溪上住。终当赋归欤，来此卧烟雨。

松陵答友人
[宋] 释永颐
郁罗天上挹躔，拾羽编衣泛碧莲。
长笛吹明月夜，秋风濯足太湖边。

过太湖
[元] 方行
震泽留遗号，行人指太湖。封疆连旧垒，形势压全吴。
水落鱼龙蛰，天寒雁鹜呼。扁舟思范蠡，吾亦老樵苏。

炼药洲与郑君熙醉题石上
[明] 葛一龙
仙翁炼药处，荒草没为洲。一点水心绿，客眠如白鸥。
今年太湖浅，添却几弓阔。只恐麻姑来，愁与人烟接。

清明
[明] 葛一龙
今日还留昨日寒，一年春又客中拚。
太湖石畔柴门影，鱼咂飞花上钓滩。

梨花睡鸭图
[明] 顾观
昔年家住太湖西，常过吴兴罨画溪。
水阁筠帘春似海，梨花影里睡凫緌。

灵岩集涵空阁分题予得灵岩山时至正壬寅腊月
[明] 兰江濋公
鹫峰搀斗牛，飞车登上头。左拂扶桑树，右揖昆仑丘。
太湖荡四极，白波银如流。向时泊吴辇，泛泛扬兰舟。
回首日在地，一笑云悠悠。

太湖
[明] 马愈
太湖何茫茫，一望渺无极。但见青莲花，峨嵯水中立。
仙人双髻丫，弄影镜光碧。皎皎山月高，船头几声笛。

寒山访雪谷师
[明] 秋潭舷公
寒山太湖东，六月雪埋坞。时有天耳师，巢居类巢父。
春秋未半百，气骨自高古。清泉冻连底，蹲石怒狮虎。
此中除梅花，无物入岩户。

过长荡
[明] 沈周
发迹过长荡，识此平生始。春流方漫衍，旷荡弥十里。
老葑蔽层云，敷芽青拟拟。正如一明镜，皛蚀铜绣起。
西山欲临照，掩却螺髻美。山亦拗怒去，南走太湖涘。
群势涌叠浪，争揵互排挤。我恐先我去，挥手喝止止。
湖山四面好，转侧皆可喜。此面正佳绝，扁舟载西子。
芳洲有隙地，官卖脱紫绮。移家非丹砂，所好在山水。

客有姑苏约奉柬
[明] 石沆
松院袈裟苇岸罾，太湖渔父虎丘僧。
因君来约同相访，月好风清能不能。

游碧岩和石川韵碧岩碧弁之中峰也
[明] 王济
历览碧岩胜，只疑尘境无。烟峦净流翠，晴瀑白跳珠。
隐约瞻天姥，冥濛见太湖。丹青谁把笔，相对写新图。

陈维允荆溪图
[元] 王蒙
太湖西畔树离离，故国溪山入梦思。
辽鹤未归人世换，岁时谁祭斩蛟祠。

玉山佳处
[明] 张天英
玉山有佳处，乃在昆仑西。蓬莱数峰小，上与浮云齐。
云中飘飘五色凤，只爱碧梧枝上栖。芝草琅玕满玄圃，群仙共蹑青云梯。
太湖三万六千顷，水水流入桃花溪。溪头浣花如濯锦，百花潭边浮紫泥。
紫皇拜尔山中相，闲把丝纶草堂上。渔庄一钓得龙梭，龙女吹箫书画舫。
西风玉树金粟飞，东风柳浪金波漾。岁岁年年乐事多，绿野平泉何足尚。
十二楼前看明月，太乙明星夜相访。酌霞觞，瑶台露湿芙蓉裳。
我亦桃源隐居者，握手一笑三千霜。

赠镌碑王生歌
[元] 张宪
太湖之水通吴淞，绿波冷浸青芙蓉。巨灵神斧斫不去，帝命留与历代贤圣镌奇功。
奇功旷世信希有，至德乃可齐不朽。嗟哉王生习此艺，功德不逢长袖手。
虞黄欧揭牛毛多，笔端佞语如悬河。银钩铁画衒奇丽，天下匠石劳砻磨。
王生手握三寸钢，肥深瘦浅能自量。神椎轻重心应手，白蠹食铁森成行。
词严笔劲逼晋汉，学士何人美词翰。窅亭五彩护龟趺，峙立通衢人不看。
人不看，恐泪垂，晋朝羊公今为谁？高山深水苦自置，后世谁人想见之。
王生王生女当知，功德岂在多文辞？君不见延陵季子碑上仅十字，千载万载生光辉。

宿甘露庵
[明] 竹浪旭
舟出太湖险，语溪投暮钟。听风多在竹，看月不离松。
柝护城三里，鸡鸣村一重。长空明日路，霜草滑归筇。

次韵（二首）
[元] 陆仁
飞龙开口日晖晖，放鹤亭前路不迷。谩说支郎林下少，未缘神骏眼中稀。
繁霜著树榴房坼，危石悬藤瓠子肥。看遍吴中好山色，太湖明月棹船归。

海上竹枝词（七首）
[明] 顾彧
太湖东来沧海西，四十二湾江渐低。
源头受得浙间水，不放浑潮淤作泥。

送白尉往湖州
[明] 唐顺之
君家太湖北，作吏太湖南。驿路鸡鸣近，山城树影含。
万川疏沃野，百室竞春蚕。幸此犹吾土，微官也自堪。

宋制置彭大雅玛瑙酒碗歌周伯温大参征赋（有
[元] 王逢
淮藩开吴豪侠满，歌钟地属姑苏馆。相儒独为缓颊生，笑出彭公玛瑙碗。
血干智伯髅不腥，黄玉莹错红水精。妖蟆蚀月魄半死，虹光霞气喷且盈，隐若阵偃边将营。
彭公彭公古烈士，重庆孤城亦劳止。天忘西顾二十年，亩尽东来数千里。
武侯祝文何乃伟，败由宋祚民今祀。太湖底宁鱼米丰，官廨喜与闲门同。
酒波碗面动峡影，想见制置师犒飘风中。再酌庶沃磥磊胸。
君不见汉家将军五郡封，班彪天与世史功。诗狂昭谏客吴越，存心唐室人怜忠。
呜呼！尚友予岂敢，醉墨惨澹云飞鸿。

看梅过玄墓山中二首（以下梅花什）
[明] 王稚登
桥外花开日，分明雪作图。不将他树杂，未有一家无。
多处半青嶂，香时过太湖。浊醪元易得，市远亦须沽。

题吴兴海天阁（道场山）
[明] 谢肇淛
飞阁接天都，珠宫控太湖。山光围百雉，野色入三吴。
木落禽声尽，云崩塔势孤。东南多王气，回首起栖乌。

送神武蔡千户致仕还湖州（进士中孚之父）
[明] 杨廷和
神武挂冠归旧隐，赤松相伴话长生。车前紫气青牛引，天上新声彩凤鸣。
军务不关惟白战，醉乡何处是乌程。太湖合是逃名地，画舫弦歌自在行。

述行言情诗（六首）
[明] 祝允明
雅尚穷阔览，迩踪愧卑缠。卧游空能赋，道观多历年。
终南华岳接，峨眉太白连。九疑元无地，太行非有天。
岱宗日华浴，祝融星汉悬。朝餐赤城霞，夕拂匡庐烟。
洪河春裂壤，横江秋劲弦。因过洞庭水，自棹潇湘船。
东海本吾宅，太湖襟舄前。龙宫多宝药，洞穴锁禹编。
灵期似当值，旦暮相付传。

《水调歌头·舣棹太湖岸》
[宋] 张孝祥 
舣棹太湖岸，天与水相连。垂虹亭上，五年不到故依然。洗我征尘三斗，快揖商飚千里，鸥鹭亦翩翩。身在水晶阙，真作驭风仙。 望中秋，无五日，月还圆。倚栏清啸孤发，惊起壑龙眠。欲酹鸱夷西子，未办当年功业，空击五湖船。不用知余事，莼鲈正芳鲜。

《浣溪沙》
[宋] 向子諲 
乐在烟波钓是闲。草堂松桂已胜攀。梢梢新月几回弯。一碧太湖三万顷，屹然相对洞庭山。况风浪起且须还。

《水龙吟·渺然震泽东来》
[宋] 毛并 
渺然震泽东来，太湖望极平无际。三吴风月，一江烟浪，古今绝致。羽化蓬莱，胸吞云梦，不妨如此。看垂虹千丈，斜阳万顷，尽倒影、青奁里。 追想扁舟去后，对汀洲、白萍风起。只今谁会，水光山色，依然西子。安得超然，相从物外，此生终矣。念素心空在，徂年易失，泪如铅水。

《题画二首》
[明] 唐寅
太湖西岸景萧疏，竹外山旋碧玉螺。明月一天风满地，爽人秋意不须多。

《题平江府灵岩寺》
[宋] 白玉蟾
万松挟岭壮招提，上有琴台与墨池。佛殿尚存今智积，姓宫曾馆古西馆。太湖远水如奁镜，木渎平田似局棋。策杖访回无际塔，日晡聊看草书碑。

《太湖秋夕 》
[唐] 王昌龄    
水宿烟雨寒，洞庭霜落微。 月明移舟去，夜静梦魂归。 暗觉海风度，萧萧闻雁飞。 

《点绛唇·丁未冬过吴松作》
[宋] 姜夔      
燕雁无心，太湖西畔随云去。数峰清苦。商略黄昏雨。第四桥边，拟共天随住。今何许。凭阑怀古。残柳参差舞。
